Al rey ondrado delant le echaron las cartas ;
quando las vio, de coraçón se paga:
«Saludadme a mió Çid, el que en buena çinxo espada
«sean las vistas destas tres sedmanas ;
«s’ yo bivo so, allí iré sin falla.»
Non lo detardan, a mió Çid se tornavan.
Della part e della pora las vistas se adobavan ;
¿quién vido por Castiella tanta mula preçiada.
e tanto palafré que bien anda,
cavallos gruessos e corredores sin falla,
tanto buen pendón meter en buenas astas,
escudos blocados con oro e con plata,
mantos e pielles e buenos çendales d’ Alexándria ?
Conduchos largos el rey enbiar mandava
a las aguas de Tajo, o las vistas son aparejadas.
