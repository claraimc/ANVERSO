Quando lo sopo el buen Campeador,
apriessa cavalga, a reçebirlos salió;
sonrrisós mió Çid e bien los abraçó :
«¿Venides, Minaya, e vos, Per Vermudoz !
«En pocas tierras a tales dos varones.
«¿ Cómmo son las saludes de Alfons mió señor ?
«¿ si es pagado o reçibió el don ?»
Dixo Minaya : «D’ alma e de coraçón
«es pagado, e davos su amor.»
Dixo mió Çid: «Grado al Criador !»
Esto diziendo, conpieçan la razón,
lo quel rogava Alfons el de León
de dar sues fijas a iffantes de Carrión,
quel connosçie i ondra e creçrié en onor,
que gelo conssejava d’ alma e de coraçón.
Quando lo oyó mió Çid el buen Campeador,
una grand ora penssó e comidió :
«Esto gradesco a Cristus el mió señor.
«Echado fu de tierra, he tollida la onor,
«con grand afán gané lo que he yo;
«a Dios lo gradesco que del rey he su amor,
«e pídenme mis fijas pora ifantes de Carrión.
«¿Dezid, Minaya e vos Per Vermudoz,
»d’ aqueste casamiento que semeja a vos?»
«Lo que a vos ploguiere esso dezimos nos.»
Dixo el Çid: «de grand natura son iffantes de Carrión.
«ellos son mucho orgullosos e an part en la cort,
«deste casamiento non avría sabor;
»mas pues lo conseja el que más vale que nos,
«fablemos en ello, en la poridad seamos nos.
«Afé Dios del çielo que nos acuerde en lo mijor.»
«Con todo esto, a vos dixo Alfons
«que vos vernié a vistas do oviéssedes sabor;
«querer vos ye veer e darvos su amor,
«acordar vos yedes después a todo lo mejor.»
Essora dixo el Çid: «plazme de coraçón.»
«Estas vistas o las ayades vos,»
dixo Minaya, «vos seed sabidor.»
«Non era maravilla si quisiesse el rey Alfons,
«fasta do lo fallássemos buscar lo iriemos nos,
«por darle grand ondra commo a rey e señor.
«Mas lo que él quisiere, esso queramos nos.
»Sobre Tajo, que es una agua mayor,
«ayamos vistas quando lo quiere mió señor.»
Escrivien cartas, bien las seelló,
con dos cavalleros luego las enbió :
lo que el rey quisiere, esso ferá el Campeador
