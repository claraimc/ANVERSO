Ala puerta de fuera descavalga a sabor;
cuerdamientra entra mió Çid con todos los sos:
elle va en medio, elos çiento aderredor.
Quando lo vieron entrar al que en buen ora naçió.
levantós en pie el buen rey don Alfons
e el comde don Anrric e el comde don Remont
e desí adelant, sabet, todos los otros de la cort :
a grant ondra lo reçiben al que en buen ora naçió.
Nos quiso levantar el Crespo de Grañón,
nin todos los del bando de ifantes de Carrión.
El rey a mió Çid a las manos le tomó :
» Venid acá seer comigo, Campeador,
«en aqueste escaño quem diestes vos en don ;
«maguer que algunos pesa, mejor sodes que nos.»
Essora dixo muchas merçedes el que Valençia gañó :
«seed en vuestro escaño commo rey e señor ;
«acá posaré con todos aquestos mios.»
Lo que dixo el Çid al rey plogo de coraçón.
En un escaño torniño essora mió Çid posó,
los çiento quel aguardan posan aderredor.
Catando están a mió Çid quantos ha en la cort,
a la barba que avié luenga e presa con el cordón;
en sos aguisamientos bien semeja varón.
Nol pueden catar de vergüença ifantes de Carrión.
Essora se levó en pie el buen rey don Alfons;
«Oíd, mesnadas, sí vos vala el Criador !
«Yo, de que fu rey, non fiz mas de dos cortes :
«la una fo en Burgos, e la otra en Carrión,
«esta terçera a Toledo la vin fer oy,
«por el amor de mió Çid el que en buen ora naçió,
«que reçiba derecho de ifantes de Carrión.
«Grande tuerto le han tenido, sabémoslo todos nos;
«alcaldes sean desto comde don Anrric e comde don Remond
«e estos otros comdes que del vando non sodes.
«Todos meted i mientes, ca sodes coñoscedores,
«por escoger el derecho, ca tuerto non mando yo.
«Della e della part en paz seamos oy.
«Juro par sant Esidre, el que bolviere mi cort
«quitar me a el reyno, perderá mi amor.
«Con el que toviere derecho yo dessa parte me so.
«Agora demande mió Çid el Campeador:
«sabremos qué responden ifantes de Carrión.»
Mió Çid la mano beso al rey e en pie se levantó;
«Mucho vos lo gradesco commo a rey e a señor,
«por quanto esta cort fiziestes por mi amor.
«Esto les demando a ifantes de Carrión :
«por mis fijas quem dexaron yo non he desonor,
«ca vos las casastes, rey, sabredes qué fer oy ;
«mas quando sacaron mis fijas de Valençia la mayor,
«yo bien los quería d’ alma e de coraçón,
«diles dos espadas a Colada e a Tizón,
«estas yo las gané a guisa de varón,
«ques ondrassen con ellas e sirviessen a vos;
«quando dexaron mis fijas en el robredo de Corpes,
«comigo non quisieron aver nada e perdieron mi amor;
«denme mis espadas quando mios yernos non son.»
Atorgan los alcaldes: «tod esto es razón.»
Dixo comde don Garçía : «a esto fablemos nos.»
Essora salién aparte ifantes de Carrión,
con todos sos parientes y el bando que i son;
apriessa lo ivan trayendo e acuerdan la razón :
«Aun grand amor nos faze el Çid Campeador,
«quando desondra de sus fijas no nos demanda oy ;
«bien nos abendremos con el rey don Alfons.
«Démosle sus espadas, quando assí finca la boz,
«e quando las toviere, partir se a la cort;
«ya mas non avrá derecho de nos el Çid Canpeador.»
