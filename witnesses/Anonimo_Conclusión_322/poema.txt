Dexémonos de pleitos de ifantes de Carrión,
de lo que an preso mucho an mal sabor ;
fablemos nos d’ aqueste que en buen ora naçió.
Grandes son los gozos en Valençia la mayor,
porque tan ondrados foron los del Canpeador.
Prisos a la barba Roy Díaz so señor :
«Grado al rey del çielo, mis fijas vengadas son !
«Agora las ayan quitas heredades de Carrión !
«Sin vergüença las casaré o a qui pese o a qui non.»
Andidieron en pleytos los de Navarra e de Aragón,
ovieron su ajunta con Alfons el de León.
Fizieron sos casamientos don Elvira e doña Sol ;
los primeros foron grandes, mas aquestos son mijores ;
a mayor ondra las casa que lo que primero fo.
Veed qual ondra creçe al que en buen ora naçió,
quando señoras son sues fijas de Navarra e de Aragón.
Oy los reyes d’ España sos parientes son,
a todos alcança ondra por el que en buena naçió.
Passado es deste sieglo mió Çid de ValenÇia señor
el día de cinquaesma ; de Cristus aya perdón !
Assí ffagamos nós todos justos e peccadores!
Estas son las nuevas de mió Çid el Canpeador ;
en este logar se acaba esta razón.
